---
title: Vores mission
---
## Det vil vi – det kan vi – det gør vi!

Gambia er et lille land på kanten af Afrika, længst mod vest ud til Atlanten. Landet er samlet set på størrelse med Jylland og er på 3 sider omgivet af Senegal. Befolkningen består af flere forskellige stammer og lige så mange sprog, med engelsk som officielt fællessprog. Landet er delt af Gambia-floden, i en nordlig del og en sydlig del. Vi har valgt at arbejde på den sydlige del, i en landsby der hedder Kafuta, som ligger en god times kørsel fra kysten.

Gambias Børn vil gennem frivilligt arbejde og efter princippet ”hjælp til selvhjælp” forsøge at understøtte en udvikling, hvis formål er at fremme og højne uddannelse og dermed overlevelsesmulighederne, og gerne på et niveau der også i vore øjne er rimeligt.
Konkret kan det nævnes at foreningen allerede nu har bidraget til et skolebyggeri i Mbula for 20-25 børn i alderen 3-5 år. (Det har efterfølgende vist sig, at der faktisk er plads til op imod 40 børn i lokalet!)

Systemet i Gambia er således at undervisning i den offentlige skole er gratis for pigerne op til et vist niveau, drenge skal der betales for, problemet kan blot være at der er urimeligt langt til den nærmeste offentlige skole og der er et meget stort udbygget system af private skoler, hvor der skal betales for undervisningen. Skolebetalingen ligger på et niveau omkring 3-500,- kr. pr. år for elever op til 7. klasse. 

Hvor myndighederne fandt det rimeligt at disse børn gik ca. 3 kilometer til skole, fandt vi ved sponsorater midler til at bygge et skolelokale i nærområdet, dette skolelokale er åbent for alle børn, og undervisningen betales af lokalområdets menighed, der sætter lærerkræfter til rådighed. Indretningen og vedligeholdelsen er for ”egen regning”, i praksis sker det med hjælp fra vores sponsorater. Ligeledes skal der betales skolepenge for børnene. Dette er efter aftale med skoleledelsen helt og holdent forældrenes ansvar. 

Vi vil gerne udbygge denne skole. Det foregår på den måde at vi forhandler og køber materialer lokalt, og lokalbefolkningen skal så udfører arbejdet på frivillig basis. Denne model kan være vanskelig at fastholde i et samfund, hvor ingen har for meget og alle mangler penge, men og det er alfa og omega i vores arbejde, vi vil ikke betale for arbejdskraften, vi har fundet en ordning, hvor de der arbejder får et måltid mad hver arbejdsdag. Dette finder vi rimeligt. Og det har vist sig at virke.
 
 
 


